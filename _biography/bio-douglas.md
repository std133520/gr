### Σύντομη Βιογραφία του Douglas Engelbart.

Ο Douglas Engelbart ήταν Αμερικανός μηχανικός και εφευρέτης, πρωτοπόρος στον τομέα της διάδρασης ανθρώπου-υπολογιστή και του Internet. Μεταξύ των πολλών εφευρέσεών του έμεινε γνωστός για την δημιουργία του πρώτου ποντικιού ηλεκτρονικού υπολογιστή, την ανάπτυξη  του υπερκειμένου (hypertext), των δικτυακά συνδεδεμένων υπολογιστών καθώς θεωρείται και πρόδρομος του βασικού γραφικού περιβάλλοντος χρήστη (GUI).

Γεννήθηκε στις 30 Ιανουαρίου 1925 στο Πόρτλαντ του Όρεγκον όπου έζησε τα πρώτα χρόνια της ζωής του μέχρι την αποφοίτησή του το 1948 από το Πανεπιστήμιο Ηλεκτρολόγων Μηχανικών. Στο ενδιάμεσο των σπουδών, στρατολογείται στο Πολεμικό Ναυτικό των Η.Π.Α. κατά τον Β’ Παγκόσμιο Πόλεμο, ως τεχνικός ραντάρ. Ήταν εκεί όπου άρχισε να οραματίζεται τον τρόπο με τον οποίο η πληροφορία θα μπορούσε να εμφανιστεί σε μία οθόνη και να διανεμηθεί σε δικτυακά συνδεδεμένους υπολογιστές, μέσω ενός γραφικού περιβάλλοντος, εμπνευσμένος από ένα άρθρο του Vannevar Bush, “As We May Think”.  Στην συνέχεια έλαβε θέση ηλεκτρολόγου μηχανικού στα εργαστήρια της NASA στο Σαν Φρανσίσκο όπου εργάστηκε μέχρι το 1951. Το 1955 παραλαμβάνει το διδακτορικό του ηλεκτρολόγου μηχανικού από το Πανεπιστήμιο Berkley της Καλιφόρνια και δύο χρόνια αργότερα γίνεται δεκτός στο ερευνητικό κέντρο του Στάνφορντ. To 1959 γίνεται επικεφαλής μίας ερευνητικής ομάδας, ενώ το 1963 χρηματοδοτείται για την ίδρυση του δικού του ερευνητικού κέντρου (Augmentation Research Center). Τα χρόνια που θα ακολουθήσουν είναι η πιο παραγωγική περίοδος της ζωής του, έως το 1977, όπου το ερευνητικό πρόγραμμα σταμάτησε, καθώς το μεγαλύτερο μέρος της ομάδας του, αποτελούμενο κυρίως από νεαρούς προγραμματιστές, αποχώρησε με προορισμό το Xerox PARC. Η εξέλιξη αυτή, εν μέρη πηγάζει και από την διαφορά φιλοσοφίας που είχε προκύψει, καθώς ο Engelbart έβλεπε το μέλλον σε συνεργατικούς, δικτυακά συνδεμένους υπολογιστές σε ένα μοντέλο client-server, σε αντίθεση με τους προγραμματιστές, που έδειχναν προτίμηση στην τάση της εποχής, στο μοντέλο του προσωπικού υπολογιστή. 

Εργάστηκε για την επινόηση και την τελειοποίηση διαφόρων συσκευών για την εισαγωγή, τον χειρισμό και την προβολή δεδομένων, όπως το ποντίκι υπολογιστή, οθόνη πολλαπλών παραθύρων και hypermedia, ενώ με τον συνάδελφό του William English τελειοποίησε μια ποικιλία συσκευών εισόδου που έγιναν κοινές, συμπεριλαμβανομένων των joysticks, των στυλό δέσμης φωτός (light pen) και των σφαιρών. 

Σε μια ηλεκτρονική διάσκεψη στο Σαν Φρανσίσκο στις 9 Δεκεμβρίου 1968, ο Engelbart παρουσίασε ένα συνεργατικό σύστημα πληροφορικής σε πραγματικό χρόνο, γνωστό ως NLS (oN-Line System). Χρησιμοποιώντας το NLS, σε συνεργασία με ένα συνάδελφό του, εργάστηκαν από απομακρυσμένους υπολογιστές (χρησιμοποιώντας ως συσκευές εισόδου πληκτρολόγιο και ποντίκι), και παρουσίασαν την ταυτόχρονη επεξεργασία κοινού εγγράφου σε ένα παράθυρο, ενώ σε ένα άλλο παράθυρο διεξήγαγαν το πρώτο δημόσιο τηλεοπτικό συνέδριο στον κόσμο.

Το 1997 θα του απονεμηθεί το βραβείο A.M. Turing, την υψηλότερη τιμή στην επιστήμη των υπολογιστών, για το "εμπνευσμένο όραμά του για το μέλλον της αλληλεπίδρασης υπολογιστών και την ανακάλυψη βασικών τεχνολογιών με στόχο την υλοποίηση αυτού του οράματος".
